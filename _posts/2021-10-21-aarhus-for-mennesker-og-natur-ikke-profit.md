---
published: true
title: Aarhus for mennesker og natur - ikke profit
tags:
  - Kommunalvalg 2021
header:
  - overlay_image: /assets/images/Aeldrepleje2007-PN.jpg
  - caption: "Foto: PN"
---
_Kommunistisk Parti i Aarhus stiller ikke op til kommunal- og regionsvalget i 2021, men vil arbejde for at fremme nedenstående krav i valgkampen. Vi opfordrer til at stemme personligt på kandidater, lister eller partier, som bakker op om disse krav._


# Byudvikling for mennesker og natur
Det er en menneskeret at at kunne indånde ren luft, bebo og dyrke giftfri jord, have adgang til vand af god kvalitet og til tilstrækkelige og sunde fødevarer. 

Det er en menneskeret at have adgang til en fair andel af jordens ressourcer og medbestemmelse over deres anvendelse og fordeling.

Klima- og miljø kampen er global, men tager sit udgangspunkt nationalt, regionalt og kommunalt.
Kapitalisme er gift for miljøet. Derfor må miljøkampen forbindes med det nødvendige opgør med det kapitalistiske system, som har skabt en brug og smid væk-kultur, hvor varer uden hensyn til miljø og klima transporteres over hele kloden.

Kommunistisk Parti ønsker en kommune og en by, som udvikles med størst mulig hensyn til miljøet, til mennesker og natur og ikke profit. Her og nu skal der skal produceres meget mere vedvarende energi i kommunen. Der skal satses seriøst på geotermi og opstilles vindmøller og solceller – naturligvis med den nødvendige hensyn til beboere og borgere.


# Bedre kollektiv transport - færre biler - renere by
Kommunistisk Parti vil en by, hvor trafikplanlægningen sker under hensyn til, at ingen, hvor end de bor, udsættes for plagsom støj eller forurenet og sundhedsskadeligt luft. Derfor skal bilmængden reduceres kraftigt i Aarhus og i hele kommunen. Og vi kræver, at byrådet går imod etablering af en Kattegatforbindelse over Samsø.

Det skal gøres mere attraktivt at benytte kollektiv trafik, som skal være gratis. I fremtidig trafikplanlægning skal kollektiv trafik og cyklisme prioriteres frem for privatbilisme, blandt andet skal der etableres ring-ruter på kryds og tværs.

Trafikplanlægningen skal gøre det nemt at komme på arbejde, i skole, i butikker og til fritidstilbud, også for de, der af økonomiske eller andre grunde ønsker at flytte til periferien af kommunen eller til nabokommuner.

Reduktion af bil mængden i Aarhus kan blandt andet ske ved, at der ved de vigtigste indfaldsveje etableres parkeringspladser, hvorfra det skal være nemt og bekvemt at fortsætte med kollektive transportmidler eller på cykel (park & ride). 

Naturligvis vil der fremover også være behov for biler, såvel i byen som på landet. For at mindske antallet af biler, understøttes brugen af delebiler.

Al varetransport inden for Ringgaden skal ske med eldrevne transportmidler.


# Magten tilbage til kommunen
Aarhus kommune skriver selv, at de kun har kontrol over 10 procent af kommunens udledning af CO2. Det er en udvikling der er svækket af talrige privatiseringer af kommunens aktiviteter og frasalg af kommunens jord. 

Kommunistisk Parti går ind for rekommunalisering og tilbagekøb af jord, ligesom vi går ind for, at al kritisk infrastruktur skal være brugerejet eller offentlig ejet. Det være sig el, vand, varme eller affaldshåndtering.


# Nej til profitstyring af Aarhus
Kommunistisk Parti ønsker, at byudvikling sker på grundlag af en overordnet plan, og på grundlag af lokalplaner, der respekterer den overordnede plan (kommunalt og regionalt).

Initiativet til ændringer i lokalplanerne skal kommer fra fællesråd og ikke på foranledning af pengestærke bygherrer og “developers”. Borgernes og de historiske, kulturelle og miljømæssige interesser må veje tungere end hensynet til kapitalgruppers profit-interesser, når der skal bygges nyt og byudvikles. Kommunistisk Parti siger stop for fortætningen af Aarhus centrum.

Kommunen bør aktivt modarbejde, at det skal være muligt for kapitalfonde, pensionskasser m.fl. at opkøbe boliger med spekulation for øje og stigende huslejer som konsekvens. Fart på energirenovering af kommunens ejendomme og fremme af energivenlige byggematerialer. 
Stop nedrivning af gode boliger og brugbare bygninger for at tilgodese byggespekulanter og en diskriminerende ghettolov. Nedrivning er en stor miljøbelastning.


# Flere og billigere boliger - styrk den almene sektor
Der skal bygges boliger, vi har råd til. Kommunens ret til at bygge 25 procent almene boliger i nybyggerier skal opfyldes. Stat og kommuner må give rentefrie lån ved renovering og nybyggeri i den almene sektor. Tyveriet fra beboernes bidrag til Landsbyggefonden skal tilbagebetales.

Ghettoloven og dens konsekvenser skal bekæmpes. Og vi må kræve, at Aarhus Byråd under ingen omstændigheder skærper overgrebene på de almene familieboliger, og på dets beboere. Byrådsflertallet bør forsvare de almene boliger mod angrebet fra regeringen, og folketingets flertal.
Det betyder, at der ikke skal strammes på flexibel og kombineret udlejning. Og der skal ikke nedrives boliger i den almene boligmasse.


# Sociale problemer bekæmpes ikke ved tvang
Kommunen bør have anvisningsret til 25 procent af de private udlejningsboliger, således at de sociale problemer ikke koncentreres. Det kan modvirke opdelingen i rige og fattige kvarterer, således at beboersammensætningen bliver mere blandet i hele kommunen.

Sociale problemer bekæmpes ikke ved tvangsflytninger. Tværtimod. I stedet må kommunen bevilge penge til aktiviteter for børn og unge i boligområderne. Der må være fritidsklubber, sportsforeninger, kulturforeninger, beboerhuse m.m. De unge skal have meningsfyldte tilbud.


# En værdig og tryg alderdom og en velfungerende ældresektor
Antallet af ældre over 65 år er stigende. Dette gælder også i Aarhus. Kommunistisk Parti vil arbejde for at sikre alle en værdig og tryg alderdom, som leves med størst mulig hensyn til den ældres egne ønsker og behov.

Ældre skal selv kunne vælge, hvordan de vil bo og leve. Det er nødvendigt med forskellige former for botilbud, som understøtter den ældres behov, for eksempel seniorbofællesskab, ældrebolig, plejebolig og plejehjem, og som er til at betale for den ældre. Plejehjem skal ikke kun være opbevaring for de aller dårligste ældre, men hjem som både sikrer et værdigt liv og den nødvendige pleje og omsorg.

For ældre, som modtager hjælp i eget hjem, skal det foregå på en måde, som sikrer kontinuitet i personalegruppen. I det hele taget skal ældreplejen sikres de nødvendige ressourcer, hvad enten den udføres i den ældres eget hjem eller på plejehjem. Det kræver et opgør med den nuværende stramme økonomi for ældresektoren. Ligeledes skal der stoppes for yderligere privatiseringer indenfor hjemmepleje og plejehjem, og allerede foretagne privatiseringer skal rulles tilbage.

Det skal gøres attraktivt at arbejde i social- og sundhedssektoren, og der skal være plads og tid til, at de ansatte kan bruge deres faglighed. Rigide visitationsregler  og unødvendige dokumentationskrav skal afskaffes.

Den 1. juni blev ældreplejen endnu engang omorganiseret i Aarhus Kommune, men omorganisering løser ikke problemerne med manglende ressourcer, ligesom privatisering eller udlicitering heller ikke gør. Kommunistisk Parti kræver en velfungerende offentlig ældresektor


# Sundhed er en menneskeret. Kun et offentligt finansieret sundhedssystem kan sikre dette. 
Coronapandemien viser med al tydelighed, hvorfor det er helt nødvendigt at have et stærkt offentligt sundhedsvæsen. I de lande, hvor det offentlige sundhedsvæsen er blevet trængt meget tilbage af private hospitaler, som Italien, og hvor man skal betale for sundhedsydelser, har pandemien skabt menneskelige katastrofer. Jo mere privatisering, jo større ulighed. 

Gratis sundhedsydelser er helt afgørende for at sikre lige adgang. Et offentligt finansieret sundhedsvæsen med gratis ydelser og lige ret for alle er en grundlæggende forudsætning for sundhed og lighed i samfundet.

Vi betragter sundhedsydelser som universelle, det vil sige lige adgang for alle, finansieret over skatten. Det må aldrig blive økonomisk formåen, der bestemmer om du kan få den hjælp du har behov for. Alligevel sker det inden for områder, som ikke blev en del af den offentlige velfærd, eksempelvis tandlægeydelser, der er væsentlige for sundheden, samt for specialområder, hvor der er betaling på ydelser.

Vi oplever, at EU i mere end et årti har dikteret omfattende nedskæringer og privatiseringer i sundhedsvæsenet i medlemslandene. Sundhed betragtes som en vare og udgør et marked for store multinationale virksomheder. Det har også haft konsekvenser for det danske sundhedsvæsen, hvor der har været et stigende pres for flere privatiseringer.

Det er aldrig lykkes med en omfattende privatisering, men det er en daglig konkret politisk og ideologisk kamp at modgå tiltag til privatisering, samt at få områder bragt ind under det offentlige. Alle opgaver, som har med patienterne at gøre, skal høre under det offentlige og være en del af helhedsindsatsen.

Kommunistisk Parti siger stop for markedsgørelse og privatisering af sundhedsvæsenet
Tandlægeydelser skal være gratis.


# Økonomien skal genoprettes. Skrot budgetloven
Mange års besparelser og effektiviseringskrav har presset arbejdsforholdene i sygehusvæsenet til det yderste. I økonomiaftalen for 2022 mellem regionerne og regeringen forværres forholdene yderligere. I en situation med et stigende antal ældre, stigende udgifter til medicin og nye behandlingsmetoder får regionerne mindre end sidste års budget. Og der lægges op til nye besparelser gennem bl.a. ny teknologi, nedskæringer i administrationen og forbedrede arbejdsgange. 

Samtidig betyder budgetoven, at kommuner og regioner, herunder sundhedsområdet er underlagt et udgiftsloft, hvor selv en lille budgetoverskridelse udløser en stor straf. Hvis regionerne under et har overskredet deres budgetter nedsættes bloktilskuddet. Af frygt for sanktioner bruges der færre penge på velfærden, end der er budgetteret med. 

Kommunistisk Parti kræver tilstrækkelige ressourcer til alle, der har brug for behandling og pleje. Og vi siger: Drop budgetloven. Kommuner og regioner skal kunne lægge flerårige budgetter og overføre uforbrugte midler fra år til år. 
